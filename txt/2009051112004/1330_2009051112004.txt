Nu vågner den trætte, forgræmmede dag, 
nu gråner de rugende tåger. 
Alverden blunder så tungt inat; 
de såre tanker kun våger. 


Jeg vil gå ind i den dunkle skov, 
hvor duggen på bladene skjælver; ‒ 
og langt derinde, hvor alt er så tyst, 
og granerne mørke sig hvælver, 


der sidder en ældgammel heksekvind 
med flagrende, tjavset lok. 
Hun sidder i dæmringens grånende gry 
og træder så flinkt sin rok. 


Og lydløst træder den gamle fod, 
og lynrapt fingrene tvinder. 
De blege læber mimrer en sang, 
imedens hun spinder og spinder: 


“Hvad tror du, jeg spinder, du vandringsmand, 
som ene i natten våger? 
Jeg spinder din egen livsenstråd, 
af nattens de rugende tåger.”