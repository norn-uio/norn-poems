Hvor stilt det var derinde, 
hvor før hun lå og stred, 
nu var det blot et minde, 
at hun med døden sled. 
Thi præsten havde lovet, 
hun gik ind til sin Gud – 
hun var »i fred hensovet« ; – 
hvor let da dødens bud! 


Han så som fager dans 
den fred, som engang også hans 
skal blive, og dens sejerskrans, 
han med dens sære stråleglans 
skal nå i himlens herlighed, 
hvor alt er kjærlighed. 


Kan tænkes bedre trøst 
end engang i den sene høst, 
når verdensgåden klart er løst, 
med Herrens nåde overøst 
at finde saligt mødested, 
hvor alt er herlig fred ? 


Kanhænde havde præsten løjet – 
kanhænde i hans sorg sig føjet – 
kanhænde intet møde var –? 
– ingen kunde gi' ham svar. 


Kanhænde var det falskheds skin, 
hvormed hun drog i døden ind – –
var kanske livet løgn og spil, 
en fåfæng kamp og stræben til 
et mål, som man kan gribe efter, 
men aldrig nå – kun spildte kræfter? 