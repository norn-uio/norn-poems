Du stille Dal, du stille Dal, 
fjernt borte fra den travle By, 
fra vildsomt Jag og faafængt Kval, 
fra Syndens Arne og dens Ly – 
o havde jeg i clig et Sted, 
og havde kun min Sjæl din Fred! 


Du stille Dal, du stille Dal, 
hvor Sus af hvasse Vinde gaar 
med Højfjeldsluft saa frisk, saa sval – 
med Pust af evig Ungdomsvaar, 
hvor Folket end paa Livet tror, 
hvor Sundhed og hvor Sandhed bor. 


Du stille Dal, du stille Dal 
med Fred i Hjerter og i Hjem, 
med Fred i Hytte og i Sal, 
der indtil Døden bærer frem - 
med Hvile ved Naturens Bryst 
i Dagens Liv, i Sorg og Lyst. 


Du stille Dal, du stille Dal 
med Livets dybe Poesi, 
med Fuglesang i Birkesal 
og Granesusets Melodi – 
o, havde jeg i dig et Sted, 
og havde kun min Sjæl din Fred! 