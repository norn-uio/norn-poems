Det er som et sælsomt Under, 
jeg aldrig ret fatte kan; – 
hvergang det mod Vaaren stunder, 
længes jeg til din Strand. 


Da er det, som lød en Klage, 
et Suk fra din Ensomhed, – 
og atter maa jeg tilbage, 
o, Oscarshal, til din Fred. 


Men helst dog naar Maanen spejler 
sit Lys i det dunkle Vand 
i klare Vaarnætter, sejler 
jeg ved din dejlige Strand. 


Med Vaarnattens Klarhed over 
i Skovenes drømmende Fred 
ved de maanebelyste Vover, 
er du Jordens dejligste Sted. 


Nordens vemodige Stilhed, 
dens drømmende Melankoli 
og Sydens Glød i dit Billed 
hensmelter i blød Harmoni. 


Min Sjæl har du tryllebundet 
en yndig Vaarnat engang; – 
og ved din Strand har den fundet 
et Glimt af Sangenes Sang. 


Din Skjønhed min Sjæl betager, 
hver Gang jeg igjen dig ser; – 
en Vaarnat kanhænde drager 
jeg aldrig bort fra dig mer. 