Med Tornekrans om Pande, 
men Blikket imod Gud 
mod Salighedens Lande 
gaar Jesu skjønne Brud, 
med Smil i Nød, 
i Sorg og Død, 
med Skimt af Himlens Strande 
bag Livets Aftenglød. 


I fremmed Land, med Længsel 
imod sit fjerne Hjem, 
mod Frihed fra sit Fængsel 
hun higer altid frem; 
men, hvor hun gaar, 
en himmelsk Vaar 
selv midt i hendes Trængsel 
i hendes Fjed opstaar. 


En Vaar af Fred og Glæde, 
af Jesu Kjærlighed, 
et Foraar allerede 
af Himlens Salighed. – 
Men stilt mod Gud, 
mod Sejrens Skrud, 
mod Sejrens Krans og Klæde 
gaar Jesu skjønne Brud. 