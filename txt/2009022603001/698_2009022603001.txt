Ho stend for Glase, der Regne dryp. 
Ved Barmen hev ho ein Daudingklyp. 


Daa vaknar paa nytt det kalde Agg; 
ho paa seg riv fine Kyrkjeplagg. 


I Linduk legg ho den Beinstubb inn 
og hastar til Kyrkja i Skodd og Vind. 


Der grev ho aat Beine so trygt eit Reir. 
Men daa ho skal sjaa, ho hev det kje meir. 


Som klumsa stend ho, leitar og bed; 
men burte er Duken, og Beine med. 


Daa kolnar ho burt, daa er ho kje glad; 
ho grev og leitar paa all den Stad. 


Ho grev og leitar med ville Mot; 
ho grev, til det blø'r under Neglerot. 


Ho leitar, til Haandi er blaa og stinn; 
men burte er burte. Ho inkje finn. 


Daa tuslar det burte i Kyrkjegardskrok. 
Der stod ein Graakall, i Laatt seg skok. 


“Det skal du ha, du! haa-haa! hi-hi! 
‒ I Gaarkveld gløymde du Mjølki mi!”


Burte er han paa lette Legg. 
Vinden yler um Kyrkjevegg. 


Einsleg stend ho i raadlaus Gru; 
Vinden dundrar i Kyrkjebu. 


Det javlar i Jordi, tonlaust og matt: 
“Beine stal du ‒ gjev meg det aatt . . .”


Ho veit ikkje ut, ho veit ikkje inn; 
Skodda myrknar um Kyrkjetind. 


Av Grav seg tøygjer ein Arm so lang . . . 
Ho skrik av Rædsle og set paa Sprang.