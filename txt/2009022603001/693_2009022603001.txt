Gjentunn' breier, der Gutann' slær; 
so ropar dei til kvarandre og lær. 
‒ Me veit, naar det er so laga ‒.
 

Ja lett det gjeng med Lentur og Fjas 
paa Vollen der i det fallne Gras. 
‒ Me veit, naar det er so laga ‒


Og skjemta og fjasa, ‒ lat gaa med det; 
det gjer eg kanskje ein Gong, eg med. 
‒ Me veit, naar det er so laga ‒.
 

Ja tenk, um eg raaka den Guten snilde, 
som ikkje aat Haugtussa flira vilde! 
‒ Me veit, naar det er so laga ‒. 


Ja skjemta og fjasa, ‒ det skil ikkje meg; 
men tenk, at Gjentunn' vil gifta seg! 
‒ Me veit, naar det er so laga ‒. 


Um Guten er ven, naar han liten gjeng, 
so vert han stygg, naar han veks til Dreng. 
‒ Me veit, naar det er so laga ‒. 


Og endaa um Drengen seg visa kan, 
so vert han eit Troll, so snart han er Mann. 
‒ Me veit, naar det er so laga ‒.
 

Ja tenk! at dei lokkar dei til aa fria! 
Og tenk, at dei kan til Kyrkje rida! 
‒ Me veit, naar det er so laga ‒.
 

Dei veit, dei hev berre vondt i Vente! 
Men endaa ingen vil gaa som Gjente. 
‒ Me veit, naar det er so laga ‒


Gjenta hev Moro, Kona hev Slit; 
men endaa hev dei so lite Vit. 
‒ Me veit, naar det er so laga ‒.


Nei fyrr eg vil byta mit Gjente-Kaar, 
fyrr gjeng eg og gjæter i hundra Aar. 
‒ Me veit, naar det er so laga . . . 


Og fyrr eg vil inn i den Suti hard, 
fyrr gjeng eg og bed meg i kvar Manns Gard. 
‒ Me veit, naar det er so laga . . . 


Ja fyrr eg vil dragast med Baan og Mann, 
fyrr gjeng eg Fanteferd Land og Strand! 
‒ Me veit, naar det er so laga . . . 


Skjemta og fjasa eit Gran, ‒ lat gaa; 
men kyssa eit Skjegg! Aa langt derifraa! ‒
‒ ‒ D var, ‒ um det var so laga. 