Ho tuslar stur i Kring 
og lite mæler 
og frys um tronge Bring 
og ymist fæler. 


Skal snart ho av og bu 
paa Drauge-Øyar? 
Kva vil dei henne tru, 
dei bleike Møyar? 


Ho gjeng i kalde Vind, 
men heit maa brenna. 
Den vonde Styngen sin 
ho att fær kjenna. 


Imillom Ku og Lam 
ho gjeng og drøymer 
og vimar att og fram 
og all Ting gløymer. 


Ein Sundag med si Mor 
ho gjeng til Kyrkja 
og vil med heilagt Ord 
sin Vanhug styrkja. 


Det heng fraa Have inn 
med Musk og Væte. 
Døyvt syng i Skodda stinn 
det Klokke-Læte. 


Der millom Grefter sein 
og hugtung rek ho. 
Der ligg eit morkje Bein; 
det til seg tek ho. 


Ved Barm, med vyrdsam Agt 
ho vil det liva; 
det skal den vonde Magt 
fraa henne driva. 