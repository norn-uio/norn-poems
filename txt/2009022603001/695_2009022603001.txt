Jordi søv i sitt Vinterlin. 
Bjørki den unge, rimkvit og fin 
stend som i Sylve skôri, 
elder som bygd av Stjerneskin. 


Jordi søv i sin Vinterblund. 
Maanen lyser paa Himmelrund. 
Tusund av Diamantar 
glimar um Grein i den frosne Lund. 


Braakveikt blenkjande, straalerein 
lyner den Glitring um Kvist og Grein. 
Det er liksom Lunden livde, 
straadd med Perlur og Glimestein. 


Stirande inn i den sylvblaa Glans 
Veslemøy stend utan Hugs og Sans; 
daa ser ho med ein Gong Møyar, 
kvite Møyar, som gjeng i Dans. 


Kvite Møyar, som gjeng i Ring; 
stille sviv dei i stive Sving. 
Det er som ein Dans i Draumar 
til Takt av lette Sylvklokkekling. 


Bygde er dei av Lufti blaa; 
Kjolar av Maaneflor hev dei paa, 
sauma med Stjerneglitter, 
løynande lett dei Barmar smaa'. 


Haare flyt i vallande Flaum 
ned yver Rygg som ein sylvgraa Straum. 
Matt yver bleike Dangar 
Stjerne-Augo i stille Draum. 


Aldri saag dei den varme Dag; 
stilt der er i det Ungdomslag. 
Stivt dei i Dansen smiler. 
Kalde søv desse Andlits-Drag. 


Lengje tryllt maa Veslemøy staa, 
drøymd den Dansen stirande paa. 
Daa nikkar dei som til Helsing, 
og kverv i Luft som ein Frostrøyk graa. 