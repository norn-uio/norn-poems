No sloknar dag, 
no tystnar fugl, 
no raudnar nut i kveldsolgull. 
No stilnar sull og song i lund 
og doggtaar skjelv paa rose-munn. 


No ridar draumeprins til dans 
med tanke-alvar smaa, 
No fyllest sinn, 
no fyllest sans 
av syner, sumar-blaa. 
No møtest elsk med elskhug yr 
i sælast, sælast fagning 
‒ til elsk og draum og eventyr 
kverv burt for bleike dagning. 


So kviskra daa min harpestreng, 
med' enno det er vaar 
‒ inn gjenom blomerike eng 
min elskhug, blødande og saar. 


Og lat i rose-ranges bad 
kvar tone sorgmildt dirra 
‒ til heile skogens alvehær 
i taaremjuke draumar bivra. 


Eg stundar, stundar 
aa møta deg, du, 
naar livet blundar . . .


Naar soli ho sig, 
og natti i draum 
over engjarne stig, 
daa maa eg deg finna ‒ 


So vil eg deg vinna 
med vaarf:» kvad, 
naar stjernor i bad 
av sloknande sol 
stig fram attum pol 


Dette lauv, som sprett, 
denne tindrande dag, 
dette sæle drag 
gjenom eng og skog ‒ 
det gjer meg so yr! 
‒ Aa, naar kvelden so kyrr 
legg seg svalande mild 
over hei og myr, 
daa jenta mi kom, 
skal eg binda deg krans 
og mæta di sans 
med eventyr. 


Naar solglim, det siste, 
det bleike skjelv 
over li og elv, 
‒ naar natti reidar si mjuke seng 
over skog og eng, 
der alvar til kvile i skugge gjeng, 
daa vert det so stilt, 
daa vert det so gildt 
i mitt eventyrland 
over blomestrøyd vang. 
‒ Daa, jenta mi, kom, 
skal eg ropa det villt, 
skal eg anda det stilt, 
so det syng i ditt sinn: 
eg er din . . . 


Tyss.... 
Eg tykte, eg høyrde det leika og lo 
millom lauvtunge kvistar? 
Skal tru nokon kjem? 
Skal tru, det er ho? 
‒ Seg stilt nokon listar 
paa løynlege veg . . . 
Det er steg! 
Aa du svallande fugl, 
aa du susande vind, 
seg det braatt, seg det no! 
‒ Er det ho? 


Sjaa ho kjem, sjaa ho kjem 
med dansande steg. 
Og graset det logar, 
og skogen han skjelv, 
og det haukar fraa fjell 
og kviskrar fraa elv 
imot meg. 


Sjaa ho kjem, sjaa ho kjem 
so ung som ein vaar! 
Og augo dei tindrar, 
og lipporne ler. 
‒ Og ikkje for andre en meg ho ber 
blomar i haar! 


Det tindrar, det tindrar 
for graatdogga syn. 
Det brenn meg i bringa 
som blakrande lyn. 
Eg er varm, eg er kald, 
eg er daanande mjuk. 
Eg pyntar med lauv, 
eg fjelgar med duk. 
So opnar eg døri med andaktfyllt sinn 
og ropar deg inn 
til brudlaup-dans 
under stjerneglans. 


Mitt hjarta, det bankar, 
mitt blod, det brenn. 
‒ Og kviskrar ho sæl 
til sin gode ven 
i den fine natt, 
i den doggfine, drøymande mainatt. 


Og haaret som gullstraum 
um bylgjande barm. 
Og um halsen ein arm 
‒ aa, ein svanekvit arm! 
Og tvo augo som be’r, 
og tvo lippor, som ler 
i den fine natt, 
i den doggfine, drøymande mainat. 


Og natti er still, 
aa, so daarande still. 
Og kvart tre er eit liv, 
eit vidunderlegt, gaatefullt liv, 
som paa skuggeveng stilt 
over sengi vor sviv 


‒ Og fjelli deruppe 
i sviktande skinn; 
‒ det er gudar, som siglar 
for solargladsvind 
i himerik inn . . .