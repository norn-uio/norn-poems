So rik, so varm, so fin ein dag! 
Eg kjenner underfulle drag 
av linn og solmett sumarluft, 
av safttung, krydra blomeduft. 
Eg stirer ut i undring glad, 
der soli strøyr sitt gull paa blad, 
og lerka stig so lett og fritt, 
med frygdesong fraa reiret sitt. 


Eg ser i fjell og myrke bryn, 
det loga upp med syn bak syn. 
Eg høyrer som ei susing stor 
um fagre, sumarljose jord 
‒ eit vèr av unge toners brus 
i sumarlengt, i glederus, 
som hastande mot dagen traar: 
‒ Min Gud, min Gud, no er det vaar! 


Og eg, som sat bak fengselsmur 
som saarad fugl i tronge bur 
og fraus i vinterdagen lang 
‒ eg jublar sæl min blyge sang 
med smil inunder graat og stri; 
min Gud, hav takk for soli di! 
‒ No vert mitt liv ein tone klaar 
i denne sæle, sæle vaar. 