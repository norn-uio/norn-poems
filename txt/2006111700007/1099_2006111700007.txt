Smaafuglarne dei kvittrar gildt, 
og kaat stig Lerka med sitt Kvad, 
og Fjordens Song seg blandar mildt 
med Skogens Blakre-Sus av Blad, 
og Himmel-Kvelven lyser ned 
sin sæle Fred. 


Med bjarte Blomar i sitt Faang 
ung Astri gjenom Skogen sviv 
og mullar fegi paa ein Song 
um Elskhugs søte Leik og Liv; 
for Barmen hennar er ei Lon
av ljuvleg Von. 


Men daatt ho trøder i eit Dy, 
og gripi av ein Livsens Støkk 
ho baskar paa med Bal og Bry 
aa berga seg, men berre søkk, 
og Rædsla ranar hennar Vit 
og raude Lit. 


Men Lerka sluttar ei sitt Kvad, 
og Fuglarne framleides syng, 
og Marihanen venglar glad 
der like ved i Gras og Lyng, 
og Baaror smell i Tang og Tyss 
som kjælne Kyss. 


Ho vonlaust søkk i Svarte-Grop; 
men denne blide Vaarnatur 
umbrigdar hennar Vaade-Rop 
til Ljom som av ein Lokkelur. 
Og døyr bland Bergi hennar Graat 
som Klokke-Laat.