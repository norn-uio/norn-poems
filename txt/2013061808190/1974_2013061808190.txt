Han lå på hvide puder 
så kraftløs og så træt. 
Hans hud var gul – og kroppen 
knapt mer end et skelet. 


Og lyset var stængt ude, 
– for ruden et gardin – 
og atmosfæren trykket 
af stank af medicin. 


I angst jeg stod ved sengen 
og så de kendte træk, 
hvorfra al ungdomsskønhed 
var sporløs gleden væk. 


Hans blik det var så håbløst 
som fangens i sit bur. 
Det var som døden stille 
bag sengen stod på lur. 


Da ud jeg kom i dagen 
fra hospitalets gård, 
hvor frydefuld fornam jeg 
den første duft af vår! 


Var et mirakel skeet? 
Før syntes himlen grå, 
men nu, foruden skyer, 
den strålte gyldenbla. 


Med raske skridt jeg vandred 
på engens første grønt… 
Jeg ung og stærk mig følte. 
– Hvor livet dog var skønt! 


Et barn mig bød violer, 
jeg købte dem i hast, 
og kyssed barnets pande, 
mens jeg i tårer brast. 