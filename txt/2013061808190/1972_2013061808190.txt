Elskovsdigt, der flyder 
på melodisk vove, 
væk ei hjertets længsel, 
som bør evigt sove! 
“Bysse, bysse barnet, 
fang det ei i garnet!”  


Former, slanke, fine, 
bind mig ei en snare! 
Hvor jeg skønhed skuer, 
hjertet er i fare. 
“Bysse, bysse barnet, 
fang det ei i garnet!” 


Øine, unge, blanke, 
lokken, gul som ravet, 
væk ei ungdomsdrømmen, 
jeg har længst begravet! 
“Bysse, bysse barnet, 
fang det ei i garnet!” 


Ensom i mit kammer 
vugger jeg mit hjerte 
blidt til ro med sangen, 
jeg af moder lærte: 
“Bysse, bysse barnet, 
fang det ei i garnet!”