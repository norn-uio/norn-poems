Det var en sommerdag. Jeg sad alene 
på trottoiret udenfor kafeen, 
og røg med velbehag min havaneser 
og drak min kaffe ovenpå dinéren. 


En mand i pjalter tyst forbi mig listed 
med sorgen skrevet på de hule kinder… 
Han så på mig med sky, bedrøvet ansigt, 
– et blik, der af min tanke aldrig svinder… 


Jeg kasted min cigar. Ak, vel forstod jeg 
den stumme klage i hans syge øie: 
“Hvad ret har du at nyde livets goder, 
mens jeg og andre sult og nød må døie?” 


Jeg vilde efter ham, hans hånd at trykke: 
– vi er jo alle børn af samme moder – 
“Tilgiv, at jeg dig glemte i min lykke, 
tilgiv mig, min ulykkelige broder!” 