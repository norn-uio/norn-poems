Rolv Krake var gjævaste 
Konung i Nord. 
Og Kjempor, dei glupaste, 
sat kring hans Bord. 
Nordmannen Bjarke 
var vyrd som den beste, 
og Hjalte fraa Sjælland, 
han nemnest den næste. 


So kom det ein Dag 
ein undarleg Gut, 
bar Hjarta paa Tunga 
og snakka det ut. 
Og Konungen trekte 
ein Gullring av Fingen, 
og det var til Guten, 
til Vøgg, han gav Ringen. 


Daa ropte han Vøgg: 
“Eg lovar og sver 
aa hemna din Bane, 
kvarhelst det so er!”
Og Konungen orda 
 so halve paa Spite: 
“Nei, sjaa, kor han Vøgg 
kan gledast ved lite!”


So kom det ein Svikar 
med Sverdhogg ei Natt. 
Og Bjarke, han stupte, 
og Hjalte, han datt, 
og Rolv, han fekk Bane; 
– men so det seg hende, 
at berre han Vøgg 
stod einsam attende. 


Og sidan so fegen 
i Helferd han foör. 
Men fyrst var han Mann 
fyr aa halda sit Ord 
han støytte sit Sverd 
i Hjørvard sit svarta 
hædeleg meinsvorne 
Svikare-Hjarta. 


Og Vøgg – um han var 
vorten gamal og graa: 
i Hugen han berre 
vart Barnet aa sjaa. 
– Og at han var Barn 
utav Hjarta, det gjorde 
han glad ved det litle 
og tru i det store. 