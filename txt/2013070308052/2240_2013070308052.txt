Livsens song kan eg ikkje syngja, 
eg ventar paa ein, som kan. 
Og fri fraa alt, vaare tankar tyngja, 
den rotnande heim han upp skal yngja, 
den herlege, heilstøypte mann. 


Den reine vænleik hans kropp skal pryda, 
og gleda han kring seg straar. 
Men verdi skal paa han i undring lyda 
og ingen hans tala skal trengja og tyda: 
Hans song blir som dagen klaar. 


Og ætti skal nye utsyn njota, 
som manar dei sterke fram. 
For vegen til lukka kan aldrig trjota – 
det unge skal æveleg vokster skjota 
og sprengja den gamle ham. 


Og vænleik skal gro, der han foten sette, 
so auga skal gledast derved. 
Han skal vaare øyror med tonar mette, 
han skal vaare vronge tankar rette 
og gjeva oss alle fred. 