Aa liva fri paa eigen gard, 
det var min høgste draum. 
– So tok eg arven etter far 
den vaaren, her var flaum. 
Den hausten stod væl grøda fin, 
det vart ei lyst aa sjaa. 
Og Kari kom, og Fagerlin, 
og stova ljosna daa. 


Visst laut eg hogga skogen ned 
te løysa ut han Knut. 
– Aa høy! ja der var store tre 
upp under Vassberg-nut. 
Eg sleit i skogen som ein træl 
so visst, som dagen kom; 
men endaa eg meg hygde væl 
– ja det veit Kari um. 


Og barneflokken auka paa. 
Som kaate kid og lamb 
dei sprang i tun. Ei lyst aa faa 
og føda slike fram. 
Visst var det travelt mang ei gong, 
det kosta slæp og strid: 
men fagert høyra barnesong 
naar soli sig i lid! 


So mang ein storkar flirer breidt 
aat neven svart og hard. 
Han skulde sjaa, det var kje greidt 
aa driva godt sin gard. 
Og um no han sitt yrkje driv 
baad' gjævt og gjildt og stort. 
han hev daa aldri i sitt liv 
eit ærlegt dagsverk gjort. 


Naar han seg fram til vælstand slær, 
der andre svida maa; 
for det, som han i vinning fær 
dei andre mindre faa. 
Men um eg driv so godt min gard, 
at han legg dubbel inn, 
det aldri liv paa jordi ska'r, 
men heile landet vinn. 


Og mang ein fatik tek det so: 
– D'er raad med fulle fat. 
Daa kan ein taka alt med ro 
naar ein hev nok av mat . . . 
Umtanke – det er girugheit, 
og sparing  gnieri. 
Eit narr, som paa eit dagsverk sleit 
naar ein kan liva fri! 


Men kvar si lyst! Det lettar mes 
aa brjota stuv og stein, 
aa planta tre ved aalmann-veg 
og under bratte rein. 
Ei ætt skal eingang alda faa 
og al vaar eign i arv. 
Det difor vart mi høgste traa 
aa sjaa til deira tarv. 