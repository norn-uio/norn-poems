Paa eigen Gard som ein Frimann liva 
‒ aajau, det kann fulla Hugnad giva. 
Og midt i Møda eg altid fann: 
Det beste er vera Bondemann. 


Og aldri fær eg no Tid aa drøyma, 
og rare Grillur eg snøggt maa gløyma. 
Aa vera usæl eg kann kje faa; 
for her er anna aa tenkja paa. 


Kor her er fagert i Sumartidi! 
Det lyser koselegt upp i Lidi 
det raude Hauset i Bjørkaskog. 
og sjølv kvar Flisi eg til det drog. 


Og Randi ho er so god og lagleg 
og raud og lubbi og blidspendt dagleg. 
Eit muna Barn mest kvart Aar ho fær; 
men like smellande frisk ho er. 


Aa slik ein Sunndag! Eg høyrer Sollen ‒ ‒
dei er visst, Ungarne, ned paa Vollen? 
Nei, dei er inne og fær seg Mat. 
Gud naade meg fyr mitt Grautafat! 


Det stend so vakker: iaar med Grøda. 
Ein hev rett fagnalegt att fyr Møda. 
Og stor og gul er no Byggen alt. 
Aajau, her vert baade Mjøl og Malt! 


Nei, sjaa kor Kidi i Aakren hoppar ‒ 
aa gjev eg naadde dykk Fantekroppar! 
Hei, Ola, Ragna, Olava, Knut 
og heile Bølet ‒ kom ut! kom ut! 


Og Kidi hoppar, og Borni sender 
med store Kakur i digre Hender, 
og Kona bykser, og Mannen spring, 
det vantar Helsa visst ingenting. 


Og Mannen grin, daa dei gjeng tilbaka; 
men Borni knisar og maular Kaka, 
og Randi smaalær med væne Drag 
‒ det er kje meint med hans Vondelag! 