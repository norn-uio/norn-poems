Det dyner i Fjell, 
og det ljomar i Hamrar, 
og Utburd Røyster 
i Natti jamrar. 
Det uler so ilt 
ned paa Daudmanns-Skjeret 
‒ det løyser med Veret, 
det løyser med Veret 
‒ no ryner visst Storskrida 


Og skræmd vimrar Lyden;
kvart Andlit er bleikt, 
og Ljosi av dirrande 
hender vert kveikt. 
Dei ser paa kvarandre 
med isande Fæle, 
og mist heve modige 
Menner sitt Mæle. 
For no ryner Storskrida laus! 


Det turar og durar, 
det knakar og knest, 
det ramlar og skramlar, 
det brakar og brest, 
det buldrar og baldrar 
og dundrar og glamrar 
som skakande Jordskjelv 
og klovnande Hamrar. 
For no er ho, Storskrida, laus. 


Som Skuggar sit Folket 
og skjelv i sin Vande, 
og Strupen er strypt, 
so med Naud dei fær ande. 
Gud naade no kvar, 
som med hjartelaust Mod 
hev dreve si Mylna 
med Menneskje-Blod! 
For no er ho, Storskrida, laus. 


‒ Det ljosnar av Dag, 
og den Bergtroll-Song 
han er no endeleg 
tagna eingong. 
Og vaagar seg Folket 
te glytta or Reir; 
men daa er der ingen 
Grannegard meir. 
For no heve Storskrida gjengje.