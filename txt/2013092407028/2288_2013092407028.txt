Naar vinden yler i skog og nut 
og føykjer snjoen i daudingdansen, 
eg kjem ihug denne blomekransen 
av fagre ord, daa du andad ut. 


Naar regnet hyljar fraa myrke sky, 
med stormen skumskavlar høgt mun kasta 
– eg maa meg banna, eg maa meg lasta, 
som ville fuglen eg ut maa fly. 


For inne er der so myrkt og tomt; 
men ute er det, som vinden klagar, 
som likferdshestar yv' himlen jagar – 
her fær eg pusta, her er so romt! 


Eg ser deg ofte, naar dagen smyg 
seg stilt or stova – og maanen ruslar 
uppyver aasen og sagte puslar 
seg inni glaset,  men augat lyg! 


Eg høyrer deg med so lette stig 
der uti gangen  so sit eg ventar. 
Men einkvar vist deg tilbaka hentar 
– og trøytt eg nedatt paa stolen sig. 


Du sviv kringum meg baad' natt og dag, 
du leikar kring meg baad' seint og tidleg, 
du smiler til meg so ljos og blidleg; 
men d'er eit lekam av anna slag! 


Aa, um eg fekk deg i auga sjaa! 
aa, um eg fekk deg i fanget taka! 
— um inkje ordi paa lippom klakad' 
so ha eg mykje aa segja daa! 


Eg grunar jamt paa den sidste stund. 
Og naar eg sovnar, og naar eg vaknar, 
d'er dég eg saknar, d'er dég eg saknar! 
men kven kan vekkja or daudens blund? 