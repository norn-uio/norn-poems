Kved ut, mitt hjarta ei kveikjande song! 
Du spare 'kje maal og tunga! 
Der ligg noko uløyst i bringa mi, 
– so er det med alle unge. 


Der ligg noko uløyst i bringa mi; 
det er meg til mykje meine: 
Det mjuke og milde muldrast sunder 
mot hart liksom staal og steine. 


Men endaa saa veit eg meg bot for det, 
som jamnast hugen min tyngjer. 
Det er, naar me møtast eg og du 
og lovnaden uppatt yngjer. 


Daa vert eg so lett i mitt unge liv, 
naar eg fær min otte gløyma. 
Og rik eg reiser, um arm eg kjem 
paa minne, ljose aa gjøyma. 


Daa vert eg so lett i mitt unge liv, 
naar eg i din arm hev leget, 
og livet ligg for meg so ljost og reint 
som lereft, naar det er tveget. 


Og rik eg reiser, um arm eg kjem 
paa draumar ljose og lange 
um livsens vegen yv' nutar og fjell, 
som me ihop skal ganga! 


Daa fær eg tru paa vegen trong, 
at ferdi til himels fører, – 
daa fær eg magt til standa imot 
det, som vondt i mit hjarta nører. 


Løys meg so gaata, um du kann, 
– eg heve so vond ei kvide –: 
Fær me so ganga vegen ihop 
med soli lyser i lide? 


Løys meg so gaata, um du kann: 
Maa me elsken njota? 
Maa me fylgjast eg og du 
og framtidsvegen brjota? 