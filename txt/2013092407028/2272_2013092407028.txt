Her er ei stor, ei sterk, ei herleg tid. 
Med foss og flaum og flog det ber avstad, 
og tankar spretta liksom liljeblad, 
og blomar veksa etter storm og strid. 


Og soli glytter inni kvarei kraa 
og smøygjer seg igjenom kvarei sprunga. 
Ho vermer, og ho løyser kvarei tunga, 
so klagesongi læt fraa tusund smaa. 


Men mykje raatt kjem fram i dagsens ljos 
og mykje rotet, som me aldri viste, 
det stend og stankar som ei daudingkiste, 
det stend og reiar som eit rotet fjos. 


Det stend som minne fraa ei onnor tid; 
men myrkret løynte det i dagar tunge. 
Det stengjer framtidsvegen for oss unge. 
Or vegen daa! Vaar veg maa verta fri! 


‒ Men naar so veggen den er riven ned 
og grunnen broten, saadd og reinskad upp, 
so skal der veksa blom og spretta knupp 
og angen minna deg um evig fred. 


Slik maa vaart samfund ogso skipast um. 
Institusjonar ‒ hole, gjenomrotne ‒ 
me maa 'kje kvila fyrr dei, sunderbrotne, 
til nye, fagre bygverk gjeva rum. 


Men arbeid er vaart middel og vaart med, 
og rett og sanning skal me trugne hysa, 
og vitet skal oss fram paa vegen lysa, 
og kjærleik byggja upp ‒ og riva ned. 