Syng no, klokkor! Jolebode 
ljome yver land og strand! 
Fred i hugen, fred paa jordi, 
godhug millom mann og mann! 


Ring inn jol i alle hjarto, 
frygdarbod i kvart det sinn! 
Ljome lydt um englesongen, 
so han veg til hjarto finn! 


Fader vaar! lat himmeldraumen 
dagleg verta meire sann: 
fred i hjarto, fred paa jordi, 
godhug millom mann og mann. 


Hat og hemn or hjarto brenne, 
live gro i Kristi namn! 
Alle hjarto freden kjenne, 
freden i Guds faderfamn! 


Fred paa jordi, sæle tanke! 
ulv og lamb paa gras i lag. 
Adams born er systkin vortne, 
natti vorti er til dag. 


Liv i heile vene stordom, ‒
d'er ein draum, ei bøn, ein trong. 
Klinge klokkor! syng i hjarto 
at det koma skal ein gong! 


Ring og syng med tusund voner 
um at verdi skal bli ny, 
alt det gamle vera umme, 
jordi bli ein himmelsk by!