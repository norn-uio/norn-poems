Den som fekk drikka 
hjaa Odin i Aasgard, 
lyt rita dei runer 
som Allfar han unnte. 


Naar Allfar elskar 
med ovstor kjærleik, 
og vel ein ven 
som eit verk skal gjera 
so minne kan liva 
um mannen er burte, 
daa andar han si eigi 
uro i barmen hans, 
og sin heite hunger 
etter havdjup visdom, 
og lyser han utlæg 
i alle land: 


Fri skal han fara, 
fullt skal han syngja 
um sorg og saknad, 
og um sæla som livnar 
naar stort ein stend 
i den gode strid. 


Suti og sorgi 
sku' suga og verkja 
til merg og møne, 
so malmen vart røynd. 


Det anka seg inni deg, 
ovleg leid du, 
naar jammeren paa jordi 
i hjarta ditt sveid. 


Men høgste herlegdom 
som heimen kjenner, 
den allgode etla deg, 
Arne Garborg: 
æveleg eld 
i aandi logar, 
i tyngste trengsl 
det tonar i hjarta. 


Yver hav og heid 
og til helvites ned 
du skoda; du skalv, 
og det skurra i mæle. 
Det vonde i verdi 
var verr' en du ottast: 


Ratatosk rende, 
og Nidhogg rispa; 
Balder kom burt, 
og basen var Loke. 


Mann for med meinsord, 
møy for med svikord : 
æra og elsk 
dei alle spillte. 


Heimen sin hædde dei, 
og heidren dei sulka; 
i kiv og i kjakl 
dei kjærleiken øydde. 


Men anna for augo 
den allgode gav deg, 
og dei brenn under brun 
og blenkjer og skin. 
Dei vidkar seg vent, 
naar von fell i barm 
av det sæle og søte 
som syne fangar. 


Yver hav og heid 
og til himmels du ser. 
Og daa eimar ordi 
av heilag eld, 
som tinar og tøyar 
dei tankar som fraus, ‒ 
og det droplar og dryp 
til ein draumfager vaar. 


Lint som naar luren 
i lidi lokkar, 
søtt som naar sysvort 
ved soleglad syng, 
blidt som naar barne 
vert byssa paa morsfang, 
det saare og sæle 
syng or barmen din. 


Men stendigt du stundar, 
aldri du stansar; 
paa vidderne vankar han, 
din vidræsne hug: 
du leitar etter lukka 
i live og i dauden. 


Vak som ørni, 
med vidsyn i auga, 
gjeng du og vaktar 
paa vokstren i lande. 
Og alt du augnar, 
baade øyding og livsgror, 
alt du augnar ‒
og du elskar deg til blods. 


Men me elskar deg att, 
Arne Garborg! 
Tusund takkar 
for dei tunge tak, 
for vakti du var 
og alt du vekte. 