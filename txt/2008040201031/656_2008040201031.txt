Fraa have eg høyrer 
uhyggjelegt læte; 
det yler fraa øy 
og til inste eign: 
Stend helselaus hug 
For styre der inne? 
Ved naastrand er hamn 
for Noreg. 


Eg stend med den største 
av steinar i lande: 
fraa haugen hans Henrik 
eg hevjar auga. 
Ei barnemjuk bøn 
bivrar paa lipporne: 
Gode Gud, 
som alt godt meg gav, 
lat meg kje liva, 
um lande mitt tynest! 
unn meg aa andast 
fyrr øydingi kjem! 


Til Hadeland eg henglar meg. 
Fraa haugen hans Aasmund 
for “gamle mor” 
til Gud eg bed. 
Paa timen med tvisyn 
auga vert tvinga: 
til follning og fall 
og til frelse eg ser. 


Suter og sorgjer 
det sym inn aat augo, 
so tankarne tegjer 
og hengjer med hovude, 
synerne sig 
og sloknar i lufti. 


Tynt vert tunga vaar, 
det tømest i hjarto. 
Morsbryste minkar, 
og mergen tærest. 


So kalde og kloke me er! 
Eg klagar yver folke mitt. 
Med sorg i hjarta syng eg, 
saart eg kjærer meg: 
ei kallstid er komi, 
og me kjenner henne ikkje. 


Med bankande blod 
og brennande barm, 
med ørt hovud 
i ank eg klagar: 
me kjenner ikkje kallstidi 
som er komi. 


Eg hungrar og tyrstar 
etter egte ord, 
etter tirlande tungeslag, 
hungrar og tyrstar 
etter same hunger, same torste 
hjaa tusund. 


Naar vaknar so vaaren atter 
og vekkjer det rike liv? 
Naar bryner dagen seg 
i breidt blik 
yver voll, yver vidan vang? 


Etter oss vil yngre 
ætter svara. 
Gud han gjeve 
at godt det vart! 
so soga med sømd 
kunde segja 
at Noreg paa nyom var vunne 
for nordmenn. 


Og vonerne veks 
og vengjerne slær. 
Nytvege og nauvent 
stig Noreg i hugen, 
og soli skin 
so skirt um tindarne, 
yver doggvaate dalar 
dagen skrid. 


Paa gamle grunnar 
me grev og byggjer, 
og heimen seg hevjar 
med helg yver tune. 


Og vaaren vaknar 
so vent i lidi, 
alvarne dansar, 
og elvarne daurar, 
og blomarne blømer 
paa bakken. 


Liv og lukka 
lo og leika,
baud seg festa 
bu i lande, 
visa veg 
for det nye Noreg 
fram til fridom, 
heim til helsa. 


Augo skein, 
og andlit lyste. 
Hæve hovdingar 
reiste seg rike, 
ofra i arbeid 
alt dei aatte, 
med' ord av eld 
brann fraa bryst. 


Blod draup, 
drengjer bleikna: 
striden den strenge 
vart stridd. 


Herlege minne 
um heilvaksen manndom! 
Visst eg veit 
at vegen viser 
og fotfari finst. 
Herlege minne 
um heilvaksen manndom! 
syng i sinni 
um siger i fall! ‒
so vonerne vaknar 
og vengjerne slær, 
og me stryk i striden 
den strenge ‒ og gode! 


Nake som naali, 
Noreg, mitt land, 
aaleine og lite, 
berre du ber deg 
paa bylgjorne høgt, 
s0 fritt og frelst 
framtidi ser deg! 
Nake som naali, 
Norig mitt land, 
ørt vil eg elska deg 
i armodsdomen. 