Jeg hende tog ved hånden 
og gik mod altret frem, 
– men altret var en sofa 
og kirken var vort hjem. 


Med kruspapir om halsen 
min bror agerte præst, 
og nabokonens unger 
sang salmen til vor fest. 


Min brud var otte somre, 
så buttet og så sød, 
og sløret, laant af moder, 
om hendes guldhår flød… 


Vi knælte ned for præsten, 
hvis tale gik istå. 
“Nu er I mand og kone,” 
han sa’. “Nu kan I gå.” 


Men først vi veksled ringe. 
Min var af tambak gul, 
men hendes var en sølvring. 
hun havde fåt til jul. 


Ak, hvor mon nu du færdes? 
Du sendte aldrig bud 
mig senere i livet, 
min søde barnebrud! 