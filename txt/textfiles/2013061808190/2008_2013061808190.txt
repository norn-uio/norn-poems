Jeg egnen så i solnedgangen skinne… 
Den hvide villa rødmed gennem løvet, 
og græsset fik en dybgrøn, glansfuld farve, 
mens husets tinde krontes af en sky 
så fantasifuld skøn, så sælsomt formet, 
med skær af guld og af en mat rubin… 


Jeg stod i drømme, medens dagen sank, 
og sukked, medens løv og bølge suste: 
Ak, der vil følge mangen deilig dag, 
men ingen dag som denne har der været, 
og denne dag ei kommer mer igen! 


Jeg dagens billed, før det svandt for stedse, 
imod mit hjerte trykked som i angst, 
– den dag, der ei har lighed med de andre – 
og dybt jeg følte nuets gyldne værd… 


Mon rinder lykken nu af mine hænder 
og svinder som hin guldsky over huset, 
hin sky, der kun idag har denne form, 
så underskøn, en gådeskrift på himlen…. 


Ja, der vil følge mangen deilig dag, 
men ingen dag som denne har der været, 
og denne dag ei kommer mer igen! 