Ene jeg sidder ved ruden 
gråkold Novemberdag. 
Himlen har tunge skyer, 
mørke som sørgeflag. 


Blege, sortklædte kvinder 
glider som skygger forbi…  
Hverdagskummer dem mærker, 
livets disharmoni… 


Kirkeklokkerne kimer, 
sorgfuldt er deres råb… 
Sænker i nord i graven 
alle et deiligt hab ? 


Øiet lukkes – jeg skuer 
marmorvillaens pragt, 
strålende hvid i solen… 
Gudestøtter på vagt. 


Høie cypresser vifter, 
purpurroser i flor… 
Havet i solblå drømme 
kysser villaens jord. 


Men fra altanen synger 
livsglad en kvindeflok, 
medens de roser fletter 
ind i den dunkle lok – – –


Ak, denne villa ved havet 
kender mit hjerte godt! 
Det var min ungdoms skønne, 
sælsomt fortryllede slot. 