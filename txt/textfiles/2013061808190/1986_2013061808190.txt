Hun skred forbi, 
så ung, så blyg, så skøn, 
– Madonna lig, hvis tanke er en bøn – 
i snehvid dragt, med lilier over håret… 
– Jeg så mod jord, – jeg, som af løgn var dåret, 
for synd ei fri. 


Hun skred forbi. 
Jeg stod i drømmens tåger: 
Et skønhedshjem jeg så, hvor uskyld våger… 
Men for en synder paradis er lukket. 
Hun stansed ei, hun hørte ikke sukket: 
“Skrid ei forbi!” 


På natlig sti 
man ser såmangen stjerne, 
der tindrer fromt — men svinder i det fjerne… 
Hun var madonna med de lilier blanke, 
jeg var den faldne, urén i min tanke… 
Hun skred forbi. 