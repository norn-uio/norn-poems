Kong Pyrrhus en Dag var i godt Humør, 
hvad ikke altid han var, 
da stod et Gesandtskab for hans Dør, 
som Bøn og Budskab ham bar. 


Gesandterne krummed sin stive Ryg 
og talte til Kongen saa: 
“Hil være Dig Pyrrhus, her sidder Du tryg; 
gid altid det vel Dig gaa. 


Vi er Tarentinere, Romerne vil 
os æde med Hud og Haar. 
Men kjære Kong Pyrrhus, vær nu saa snil 
og hjælp os, før vi forgaar.” 


Kong Pyrrhus led af nervøs Affektion 
og sagde, da Talen var endt: 
“Det kommer belejligt, lidt Rekreation 
ved Herkules trænger jeg plent.”


Gesandterne krummed sin stive Ryg 
og sagde Kong Pyrrhus Farvel: 
“Fra Hellas kommer Soldater som Myg 
og slaar hver en Romer ihjel!”


Tarentinerne fejred paastand en Fest. 
Med Flæsk og med store Ord
man flottede sig, og hver eneste Gjæst 
fandt selv sig umaadelig stor. 


Kong Pyrrhus kom med, og han aad og drak 
som det kunde sømme sig ham; 
hvert eneste Bæger tilbunds han stak 
og gjorde paa Værterne Skam. 


Da Morgenen gryed, han axled sit Sværd 
og samled sit Følge til Strid : 
“Lad spørges,” han sagde, “vor Heltefærd, 
følg modigt min Fane hvid!” 


Da Pyrrhus frem til Heraklea kom, 
han mødte den romerske Hær. 
Han raabte blaseret: “Ah, vender om 
og kommer mig ikke nær!” 


Men Romerne var ikke det Slags Mænd, 
der skrækkes ved store Ord; 
de bar ej til Pryd blot sit Sværd ved Lænd 
som “Krigsmagten” længer nord. 


Kong Pyrrhus sejred; men Tabet var 
saa stort i hans egen Flok, 
at Manden sagde: “Jeg sejret har, 
men Tak, det være kan nok!” 


Nu vilde han vende Næsen hjem 
og Romerne lade i Fred. 
En Tarentiner da truadte frem 
og lagde paa Knæ sig ned: 


“Nej hør, Kong Pyrrhus, Du maa ej gaa. 
Du har nervøs Affektion, 
men den skal der snart blive edet. paa, –
der er Tegn alt til Reaktion.”


Saa blev Kong Pyrrhus. Ved Askulum 
han sloges for anden Gang. 
Men Reaktionen slet ikke kom, – 
end bedre Sværdene klang. 


Kong Pyrrhus sejred, men mod i Hu 
han sagde: “Jeg tilstaa vil, 
jeg vinder kun med forfærdelig Gru 
en Askulums-Sejer til.” 


Han vandt den ikke. Ved Benevent 
han tabte den næste Strid. – –
– Han var ingen Usling, han var omtrent 
som alle, der slaas mod sin Tid. 


En Askulums-Sejr nok vindes kan 
naar Pyrrhusarmeen vil 
i Striden møde til sidste Mand; 
men lykkes det en Gang til? 


Har Pyrrhusflokken vundet en Strid, 
den altid er impertinent. . 
Den kjender ej Højmod. – Jeg svarer: “Giv Tid, 
vi mødes ved Benevent!” 