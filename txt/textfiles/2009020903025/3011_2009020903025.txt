Eg gjekk inn i skogen ein solfager kveld
og høyrde og saag meg glad,
for vaaren var komen um fjord og fjell –
paa straa og paa grein 
um snaudaste stein
hang blomar og angande blad. 


Og fuglarne song sine sælaste dikt
med leik i den unge vaar,
for landet var fagert og livet rikt,
og himmelen blaa
med solgullet paa
laag yver deir skinande klaar.


Dei leikte i lauvet, dei flagrad' og smatt
og hygjad' seg tvo og tvo,
eit parr viltre sporvar fraa greini datt
og kringum dem stod
smaa blomar og lo –
for moro aa leika seg so!


Alt drøymde um gleda, um fagnad og fred –
kven tenkte paa sorg og kiv?
Daa skaut seg ein rovfugl fraa lufti ned –
dei songarar smaa
saag skjelvande paa,
ein skreik fyr sitt unge liv . . .

	
Kvi skal me daa aldri paa denna jord
ein skuggelaus solglytt sjaa?
ei tyngjande kjensla i hugen for –
eg tykte dei gret
dei tonar, som let,
som kviskrad um blomar og straa.


Kjært er det aa liva i livsens vaar
naar vonerna veks og gror,
naar alt um ein gryande sumar spaar
og livsdraumen binn
det lengtande sinn
til framtidi sterk og stor.


Tungt er det aa døy i den unge vaar,
men fagrast det ogso er,
for vaaren si von inn i himlen naar,
og trugen og sæl
den svivande sjæl
ho heim attum stjernorna bær.