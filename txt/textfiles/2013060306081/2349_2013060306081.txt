Sov trygt i mine arme, 
luk dine øine til blund, 
jeg skal gynge dig varsomt 
den slumrende aftenstund. 


Så kan du vugge tankerne, 
vugge dem did, du vil, – 
hys, nu må du lukke 
de drømmende øine til. 


Det er så velsignet deilig 
at holde dig tæt i favn 
og hviske dig ind i øret 
dit søde berusende navn. 


Sov du i mine arme, 
jeg vugger dig blødt i blund 
og røver dig, uden du mærker det, 
et kys fra din bævende mund. 


Som deilig skinnende silke 
flommer dit gylne hår, 
jeg stryger dets blanke bølger, 
der blødt over ryggen slår. 


Hvil nu i mine arme, 
så vugges du snart i blund, – 
så røver jeg, uden du mærker det, 
et kys fra din bævende mund.