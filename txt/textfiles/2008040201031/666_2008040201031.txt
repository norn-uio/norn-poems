Ein livsvaar eg venta: det lyste og lo, 
og syner so sæle for auga mitt stod. 


Eg saag yver Noreg, mitt herlege land ‒ 
forunderleg fagert lo soli ved strand. 


Um tindarne glødde det, glitra og skein, 
og himmelen lyfte seg tindrande rein. 


Og hjarto seg hevja i kjærleik og tru, 
med vonerne bygde ei bivrande bru. 


Og lurtonar livna med underleg laat; 
men skileg dei tolka: Aa, Gud er attaat! 


Eg vakna or draumen um lukka og glans ‒
og saag yver lande ein daudingedans: 


at tankarne slåkna og vonerne seig, 
og vanhugen vakna og mismode steig. 


Or holor og smette kom udyri fram, 
og trolli seg leika i hetta og ham, 


og taaror dei gret liksom Tokk gjorde kyrr; 
for live dei ynskjer paa baal og paa dør. 


Skal draumen dei spilla? Skal lande vaart døy? 
Er trollhugen vakna hjaa mann og hjaa møy? 


Tru aldri me lærer den livsvegen bein: 
aa semjast um dette at heim me hev ein, 


og at me er systkin i Noreg sitt namn, 
og systkin som veit seg ein moderleg famn, 


men øyder me heilage stunder til kiv, 
so vel me oss dauden i staden for liv. 


Ein tone det vaknar fraa barm og til barm, 
paa blodstraumen flyt han so skjelvande varm. 


Og hjarta det voggar i tonen som léet: 
du høyrer d'er sjølve mor Noreg som græt. 


Og tonen skal veksa og syngja seg inn 
i mergfulle manshug og kvinnemjukt sinn, 


til dess me stend samla ein maidag, ein stor, 
i inderleg einskap um Noreg, um mor. 


Og difor det lær og det lyser um land, 
med maisoli bryner si gullraude rand. 


Um tindarne gløder det, glitrar og skin, 
og himmelen lyfter seg dagstor og fin. 


Men fjorden tek fjelle og himlen i fong. 
Og hugen seg hevjar i nyskirsla song. 


Det liver og livnar. Det søtnar i sinn 
ein smil som til djupaste hjarta gjeng inn. 


D'er Noreg som smiler, naar live me vinn; 
d'er mor vaar som smiler, naar heimen me finn. 


Eit folk som fekk livna or hundrad-aars natt, 
eit folk som i dauden fann live sitt att: 


kan dauden oss sluka, no live me vann 
og inn att paa heimvegen hugen vaar fann? 


Tru 17de mai var ein bannande draug? 
Tru Wergeland, Vinje og Aasen dei laug? 


Nei, livsbod det var fraa vaar himmelske far, 
og liv skal det bli, um han er den han var. 


Og hjarto med hjarto me sankast i tru, 
med vonerne byggjer ei bivrande bru. 


Og lurtonar livnar med sælaste laat; 
for skileg dei tolkar: Sjaa, Gud er attaat! 