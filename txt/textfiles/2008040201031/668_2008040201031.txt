Kvelden var komen, 
arbeide ende. 
Men tomt det vert i tune, 
naar besten er burte. 
Ingen hev ord 
for den saare saknad. 


Sjeldan ein saag 
so ven ein vokster: 
stillt vart du stor. 
Du ynskte kje æra. 
Blygare barn 
veit ikkje verdi av. 


Men hjelp laut du gjera. 
I blode ditt banka 
folke si framtid. 
Tankarne tok deg, 
og draumarne drog. 


Med uro og otte 
det song gjenom sinne 
um ugjort arbeid. 
Kalle kom 
og vigde deg til verke 
som aldri eldest. 


Og dag og døger 
du stræva og stridde, 
aldri du aatte 
kveld elder kvild. 


Leidi du la 
og vegen du viste: 
heimen er høvelegt 
sæte for sonen, 
fest av far, 
mjuk etter mor. 


Noreg laag nede, 
og heimen vart hædd, 
tunga tagna, 
og dagen døydde. 
Noreg vert nytt, 
og tunga seg tvættar. 
Merke aat mor 
bar Ivar Aasen. 


Stor var stundi 
daa i stova di eg stod, 
herlege hovding! 
Kjær du var i kjømdi, 
og mjuk i mæle; 
elsk det anga 
av ordi dine alle. 
Sælt det var aa sitja 
hjaa Ivar Aasen. 


Heimen din her 
var liten og laag. 
Alt du ofra 
som lokka og lo 
um din eigen aare. 


Kjærleiken kom 
og bylgja i barmen 
usegjande søtt. 
Men du ôta deg undan; 
du lyda laut: 
du var kôra og kalla 
til nybyggjing for Noreg. 


Streng er den sterke 
livsens lagnad. 



Men no er det nytt: 
ein heim deg hyser 
i heilag herlegdom 
som ingen hev augna 
og tanke ei tenkt. 


I æveleg ungdom 
du inn er sveipt 
av venen du vann 
med verdi du røynde. 


Og til æveleg yngd 
du inn er leidd 
i halli den høgaste 
her i live: 
folke ditt fagnar deg, 
ungdomen elskar deg. 


Heim du fær i hugen 
som beste barne. 
For mann og møy 
søtt skal det syngja: 
Ivar Aasen. 
I tunge timar 
og store stunder 
søtt skal det syngja: 
Ivar Aasen. 


Ein gong skal alle 
inn for domen. 
Morgon og middag 
og midt paa natti 
kallar klokkorne 
dei kôra heim. 
Herlegt aa høyra 
som lvar Aasen: 
Dagsverke dugde. 


Hugvarme hovding! 
fint vil me fletta deg 
ein krans um kruna, 
av bjørk og bendel 
og lyng or lidi. 
Ven skal han vera, 
av elsk skal han anga. 


Far vel, far vel! 
klokkorne klagar. 
Og barmen min bivrar: 
far vel, far vel! 
Fraa tusund som tegjer 
i sorg og saknad 
andar det etter deg 
ei taarevarm takk: 
far vel, far vel!