I aand og i ord 
vart Noreg eitt, 
daa Olav Aasteson 
yngde oss upp, 
vigde og vigsla oss 
til ei ven framtid. 
Minne hans er merke 
til maning for ætterne. 


Det nye me nemner 
i Noreg gror, 
fekk vokster og venleik 
traa deg, du daadrike, 
duglege ætting 
til Harald hin haarfagre, 
som i Hafrsfjord stod. 


Den ættgamle adelen 
aatte du i blode. 
Tidleg du tyrsta 
med tankarne alle 
etter eit yrke so ovstort 
at det aldri døydde, 
men æveleg ol seg 
i yngd og trivnad. 


Merke ditt sku mana 
mennerne i Noreg 
til vakt og verja 
um det venaste du saag, 
som tanken kunde timja, 
yver tunga gaa. 
Men lenge du leita, 
fyrr ljose skein klaart. 


Hugrame hovding 
i Haralds-rike! 
Aasteson! me alltid 
i elsk deg kransar! 

Framdjerv du for 
paa ferderne vida, 
æra di auka du 
i Odins-vére, 
naar sverde du svinga 
og sigren du tok. 
Og ved gaman og gleda 
du godvener vann deg. 


Hugrame hovding 
i Haralds-rike! 
Aasteson! me alltid 
i elsk deg kransar! 


Men større stemna 
stunda du imot: 
du augna aandsens 
upphav og kjelda. 
Og hugen din hungra 
etter aa hysa det beste, 
tankarne tyrsta 
etter aa tena det største. 


Og syner du saag 
som solfagre skein. 
Du tottest aa timja, 
med tungt du drøymde, 
at mann kom til møtes 
som makelaus var, 
og i lufti det lét 
av lur og av klokkor. 


Ordi hans var eld, 
og andlite skein, 
men ikkje det brann, 
og ikkje det brende. 
I underleg elsk 
augo hans lyste: 
megtug, megtug 
var mannasonen. 


“Stur ikkje herstyrar! 
heim du stemne!”
høyrde du den herlege 
hovdingen kvad. 
“Naalugt er i Noreg; 
ei nytid du vekkje! 
Lyd meg, og liv 
i ljose eg gjev! 


I høgsæte heime, 
paa Haarfagre-stolen, 
sitje du sæl 
til seinste tid, 
til nutarne i Noreg 
nygg i Ragnarok 
og herren i heimen 
himmeltjelde tek!”


Olav, den unge 
ypparlege hermann, 
bøygde seg paa bedden 
i bøn til Gud. 
Men leidi han la 
til lande sitt eige. 
Han valde med vilje 
verke han fekk. 


Hugrame hovding 
i Haralds-rike! 
Aasteson! me alltid 
i elsk deg kransar. 


Traust i trui 
trolli du skræmde, 
det krydde og krak 
or krær og krokar. 
Dei banna og braaka 
med beiske eidar, 
dei hinka og hypja seg 
i helvites-ørska. 


Men dagen var runnen. 
Det dunde um lande 
med ord som brende 
og ord som bygde. 
Til veitslor og venelag 
ingen dei vekte, 
men til høgste hildeleik 
som i heimen er. 


Hamaren du hevja 
til høgste æra: 
du kristna'n, so krossen 
kransa seg um lande. 
Mildt tala menner 
um mannasonen, 
i kveldarne kyrre 
klokkorne song. 


Hugrame hovding 
i Haralds-rike! 
Aasteson! me alltid 
i elsk deg kransar. 


Heit var hugen din, 
og hardt du streid, 
og rydja deg rom 
for retten du saag. 
Stakarsdomen stakk deg, 
og storhugen brende; 
dei lyste deg or lande 
med lyfte sverd. 


Hugrame hovding 
i Haralds-rike! 
Aasteson! me alltid 
i elsk deg kransar. 


I Gardarik du grunda, 
og gret nok stundom, 
naar tungsamt du tenkte 
paa tiderne lidne. 
I angerelden 
du odla vart. 
Ein heilag herlegdom 
i hugen livna. 


Folke ditt femnde du, 
naar fagre syner 
i stille stunder
for tanken stod. 
Skirsla er sjæli, 
skirsla er hugen, 
reinska og røynd 
er ramhuga kongen. 


Difor i dauden 
daaden din vaks, 
lyste yver leite 
med liv og ungdom, 
daa du blødde deg bleik 
paa bakken ved Stiklestad. 
Det gror or gravi di 
grønkande blad. 


Hugvarme hovding 
i Haralds-rike! 
Aasteson! me alltid 
i elsk deg kransar. 


Live du lét. 
Men lande du reiste. 
Og Stiklestad-stundi 
skal stor seg veksa, 
so ein gong me vinn 
til den venaste draum: 
at Noreg naar frelst 
til ein nyrunnen dag. 


Med dogg fell i dalar 
og dagen sprett 
og soli skin 
yver sogelande : 
høgt og med heider 
paa Haarfagre-kongsstol 
Haraldssonen Olav 
den heilage sit. 


Hugvarme hovding 
i Haralds-rike! 
Aasteson! me alltid 
i elsk deg kransar