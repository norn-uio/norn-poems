Lær mig, Gud, for dig at kvæde 
Ret med hellig lyst og glæde 
Som det sømmer sig!
Lad når morgensol mig vækker 
Og når mørket jorden dækker 
Mig lovprise dig! 


Tidens tvang og livets lænker 
Sindet ‒ ak så ofte! ‒ sænker 
Ned i jordiskhed. 
Hjælp mig, Herre, til at have 
Hjertet løftet fra det lave 
Til din hviles sted! 


Dig, o Gud, som evig bliver, 
Jeg mig trøstig overgiver, 
Led du mine fjed; 
Må jeg, når min sang hernede 
Er forstummet, for dig kvæde 
Evig hist i fred! 