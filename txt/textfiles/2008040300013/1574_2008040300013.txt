Eg gjeng i den doggfine morgon 
so syngjande sæl og rik. 
‒ Det veks over skog og vidder 
med jublande fugleskrik. 


Det fløymar um fjell og nutar. 
det glitrar i blom og lyng. 
Det bivrar so varmt i bringa, 
med morgon um verdi syng. 


Og inn over døkke skogar 
no hastar ein fuglehær. 
‒ Der skjelv kvar den mindste blome; 
for Gud er so nær, so nær! 


Der dansar kvar liten fivreld, 
der hoppar og sprett kvart kry. 
‒ Der opnar seg tusund knuppar; 
for verdi er ung og ny! 


Og lipporne sæle kvitrar 
og nemnar alt vent ved namn. 
‒ Eg ynskjer, eg kunne faa trykkja 
alt levande liv ifamn. 


Og augo av taaror doggast, 
og graaten kjem varm og linn. 
‒ Eg ynskjer, eg kunne faa turka 
kvar taare av bleike kinn. 


Aa, spyrg kje du vise verdi, 
aa spyrg meg kje, kvi eg er vill 
‒ For jordi er varm av blomar, 
og himlen er djup og still! 


Aa, spyrg kje du myrke domar, 
kvi lipporne smilar so. 
‒ For havet kan spegla himlen, 
og dagen er varm og blaal 


Nej, spar deg du arme tvilar! 
‒ Mitt auga er blankt og vaatt 
Eg veit meg eit himmel-rike, 
som altid er reint og blaatt! 