Ind under Himlen, den blaa, der synes 
saa nær, saa nær, 
er sket et Under: de hvide blomstrende 
Mandeltrær. 


For aldrig saa jeg dog før paa Jorden 
et Syn saa hvidt, 
det dufter af dem i Morgensolen, 
men ganske lidt. 


Det skinner af dem, til alle Tanker 
sig vider ud 
og majestætisk et Tempel hvælver 
i Tak til Gud, ‒


hvor Engle svæver, hvor Længsler bruser 
i nyfødt Sang, 
min Sjæl forklares, og se, jeg knæler 
for første Gang.