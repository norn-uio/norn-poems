Ud fra Staden, dens Kvalm og Bryderi!
Herligt klinge skal Sangen i det Frie!
Vaarens Luftning skal hæve vort Bryst,
Skovens Alfer skal lytte til med Lyst.


Her er deiligt, ja her er friskt og svalt!
Alt med de saftigste Farver er malt.
Svulmende Knopper i Blomster sprætte frem;
Hjertet vil svulme og sprætte med dem.


Søen straaler i Aftensolens Guld,
Luften bæver saa duft- og tonefuld.
Glands og Klang drager gjennem vor Barm,
Sangen strømmer saa fyldig og saa varm.


Frit og saligt sig hæver her vort Bryst,
Favnet huldt af Naturens Liv og Lyst.
Herligt klinger vort Chor her i det Frie,
Selv en Gjenklang af Vaarens Harmonie.