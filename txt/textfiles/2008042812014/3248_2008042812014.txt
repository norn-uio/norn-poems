Fra dette Sted, hvor før De kun var vant
At høre Toner, Musen havde indblæst
Og givet sit det hellige Skjønhedspræg,
Forundres ei, om for et Øieblik
Man vover at opholde Dem kun med
Klangløse Ord og med en jævn Betragtning.


Thi ikke blot at virke og at nyde
Blev Menneskenes Lod, men ogsaa at
Staae stille, tænke; selv i Skjønheds Væld
Vi skal ei uophørligt os beruse,
Men stundom nøgternt kun betragte Løbet
Og mindes dem, fra hvem det fik sit Udspring.


Paa denne Dag et hundred Aar tilbage
Der skjenktes Verden en af hine Faa,
Hvem det blev givet, just at aabne Aarer
Saa dybe og saa rige og saa klare,
Som forhen Ingen saa, og hvoraf end
Til Verdens sidste Tid skal stedse øses
En Trylledrik af Fryd og af Begeistring.
Han kaldtes Wolfgang Amadeus Mozart.


I Vuggen alt ham Tonekunstens Muse
Sit bedste Kys har trykket paa hans Pande
Og underfuldt hans Øre aabnet for
Den dybe Harmonie fra Aandens Verden.
Som Barn vi see ham alt i Kunstens Tempel
Ei blot som Lærling, men i Veddestrid
Med Tidens Mestere og Vise, som
Sig høilig undred over Drengens Kløgt
Og Modenhed til Musens høie Gjerning.
Dog var han from mod Fader og mod Moder
Og trodsed ikke paa Geniets Kraft,


Med lod sig villig lede og belære.
Han ei forsmaa'de Kunstens Tugt og Regel,
Forsømte Intet af, hvad der er Ret
For at indlemmes i dens Menighed
Og som en kaldet Mester at optræde.
Han lytted tro til andre Mestres Toner,
Lod derved frit sig kvæge og begeistre,
Forstod den Kunst at elske og beundre
Og frygted ei, som mange Andre frygte,
At Aandens egne Præg skal slettes ud,
Fordi den kjender Mønster, Lov og Vedtægt,
Saa at Geniet maa sig indelukke
Og ene sig forgabe i sig selv.
Originalitet var ham ei Vildhed,
Tugtløse, kantede, forvovne Indfald,
En Aand, der, skinsyg over egen Kraft,
Igrunden viser kun sin egen Svaghed.


For Kunstens egte Søn var Kunstens Lov
Ei noget Fremmed, ingen ydre Tvang,
Men nær beslægted med hans eget Væsen,
Det Element, hvori han frit kun aanded,
Hvis rette Kraft og Indhold han var kaldet
At aabenbare just i Aand og Sandhed.
Ei stødviis, haardt og vildt ham Aanden drev,
Som hine tidt modstræbende Propheter,
Men fuldt og rigt den bo'de i hans Indre;
Den var ham selv, hans egen Væsensfylde,
Der frit, naturligt fra ham kunde strømme.


Ja han var mild, som Kunstens egen Aand,
Og fiin og blød som Skjønheds Foraarspust,
Der ei oprykker Ege, knuser Klipper,
Ei pidsker Aanderne som Havets Skum,
Men sødt fortryller, smelter Hjertets lis,
Fremlokker friske Blomster uden Tal
Og fylder Alt med stille Salighed.


Og som hans Indre var, saa klang hans Tone
Og klinger end igjennem Seklets Nat.
Ei at han ukjendt var med Verdens Smerte
Og Lidenskabens Piil og Angers Brodd.
Ei at han stod der som en Marmorgud,
Fjernt hævet over Jordens Lyst og Jammer,
Kun straalende i urørt Harmonie.
Nei! han var Kjød og Blod, forsøgt i Trængsel,
Af Livets Vexelspil igjennembævet.
Thi kunde han med Liv og Varme male.
Ei Dissonantsen var hans Hjerte fremmed,
Men mildt den løste sig i Harmonie;
Og Lidenskaben, som fra Strengen bruste,
Dog aldrig glemte Skjønheds rette Maal,
Men rundede sig af i bløde Former,
Af Evighedens milde Skjær beskinnet.
Ei bragtes Følelsen til at forstumme;
Den lagde blot sin grove Støvdragt af,
Opstod i Tonen lutret og forklaret,
Iført Udødeligheds Klædebon.


Saa var hans Bane: kort og tornefuld,
Igjennem jordisk Sneverhed og Mørke,
Men dog af Evighedens Glands bestraalet.
Og i sit Indre eied han et Væld
Af Lys og Fred og salig Harmonie,
Hvori al Strid og Misklang maatte hæves.
At skabe, virke kraftigt uden Rast,
Det var hans rette Liv og Lyst; hans Toner,
Der fløde fuldt og rigt, ustandseligt,
var Sjælens egen frie Livsensaande.
Hans Arbeid var ei Trældom; ei han sad,
Som mangen Anden, pønsed og beregned
Og slettet ud og vred sig langsomt frem;
Men frit og hurtigt, i guddom'ligt Letsind
Han rysted sine Toner som af Ærmet – 
– dog stod det der som uforgjæng'lig prentet
Og stedse bærende Fuldendtheds Præg.
Thi har han i de knappe, trange Aar
Som øst af sig en Flod af Mesterværker,
Der ved sin blotte Mængde kan forbause,
Og deri bygget sig et Monument,
Og meer end Monument, en evig Bolig,
Hvori paa Jorden selv til sildigst Alder
Et Gjenskin af hans høie Aand skal gjemmes.


Den staaer der som en Memnons-Søile. Tidt,
Naar Mulm og Taage hvilte over Jorden,
Naar Sandselivets kvalme Dunkelhed
tilsløred Aandesolens Glimt, da var
den lukket, kold og taus – en Dynge Noder.
Men hvergang atter Aandens Morgenrøde
I Kunstens Verden straaler den imøde,
Naar Kjærlighed til Sandt og Godt og Skjønt
Fremspirer som det friske Foraarsgrønt:
Da bæver Støtten fuld af hellig Klang,
Der bæres frigjort vid henover Vang,
Og alle Barme hæves og bevæges,
Og alle Hjerter trylles sødt og kvæges.
Thi disse Toner er udødelige;
Af Gravens Nat vi see dem gjenfødt stige,
At bringe ned til Dødeliges Bryst
En Hilsen hist fra Evighedens Kyst,
En Luftning, som til Støvets Vinter naaer
Fra Landet, hvor der hersker evig Vaar.


Dog, det er Tid – at høre Støtten klinge!
Bedst for sit Minde Mestren selv vil sørge.
Vi have af hans egne Melodier
 ei af de bedste, men saa som de faldt,
Og som vi kunde  samlet her en Krands,
Der skal hans Billed Dem imøde bære.
Kun ringe er vor Evne: mangt et Træk
Vil dunkelt kun og svagt af os gjengives.
Men Kjærlighed til Kunsten os besjæler,
Og hvis I lytte med et kjærligt Øre
Og mere paa det Indre see end just
Paa Tonens ydre Klarhed eller Glands:
da feiler det dog ei, I skal fornemme
Selv i den svage Klang en mægtig Aandestemme!