Det torar i gamle stova 
dimt i den svarte natt. 
Fraa hamrar og hei skjer skriki 
av ulur og skogarkatt. 


Vinden smyg kald gjenom réva 
og skakar den hytta skral. 
Der inne ei kona sit hugsprengd, 
og kinni er bleik og smal. 


Ho vrid seg i nand yver vogga, 
ho hektar dei hender blaa. 
Ho ropar til Gud sine bøner 
med heitaste hug og traa. 


“Det siste! aa, lat det faa leva!
Snart sumaren kjem med sol! 
Daa slepp det hustra og frjosa 
og graata i elegt bol! 


Daa fader kjem heim fraa sjøen,
og so vert det meir av mat.
Aa Gud! lat det atter smila, 
som daa det paa fanget sat!


Lat henderne smaa og fine
faa leika um moderkinn!
Lat det atter i sæla meg femna
og grøda mitt saare sinn!”


Vinden smyg kald gjenom réva,
og ula i natti skrik –
og inne i vesle vogga
ligg barnet, det siste, lik.