Naar Sorger og Glæder stemte 
Min Harpe og gav den Klang, 
Var det for dig, jeg digted 
Og nynnede Sang efter Sang. 


Du sagde, du var saa prosaisk ‒
Din Prosa er dog Poesi, 
Meget, ja meget bedre 
End alt mit Rimeri! 


Thi deiligste Digt, der skrives, 
Det er et Menneskeliv, 
Levet til andres Nytte, 
Fyldt af Guds stærke: Bliv! 


Hav Tak for dit Livsdigt, Dodi, 
Hav Tak for alt til idag! 
Hvad mere du kommer at digte, 
Se det er vor Herres Sag!