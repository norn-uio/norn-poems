Dei hev gjort fraa seg i Kjøk og Fjose, 
men d'er for tidleg aa kveikja Ljose. 
Lars Dreng maa stulla i Stall ei Stund. 
Ho Mor, ho tek seg sin Skómingsblund. 


Daa inn dei tuslar fraa andre Garden, 
han litle Per og ho snilde Maren. 
Det er so varmt i den logne Kraa, 
og no dei Sogur vil høyra paa. 


Det er den Moro, dei helst vil velja; 
og Veslemøy kann so godt fortelja. 
Det gjeng med Segner og Æventyr 
og løgne Rispur um Troll og Dyr. 


“Han Helge Haaland so vide jagtad; 
ein Gong i Byen han laag og slagtad. 
Men daa han kom seg til Holmesylt 
paa Vegen heimatt, daa vart han tryllt. 


Det var som Fjelli dei hadde flutt seg; 
det var som Leiderne hadde snutt seg; 
og Jord var Vatn, og Vatn var Jord, 
og Hav var Fjellgard, og Sud var Nord. 


Han hadde gløymt, kor han heime budde; 
i Ring han tullad, og so han snudde. 
Attende bar det so snøgt som Eld; 
det leid paa Tidi; det var alt Kveld. 


Han kjende plent som det saug og drog 'en. 
Med ein Gong stod han i Vatneskogen. 
Daa vart han fælen, det maa de tru, 
og andre Gongen so laut han snu. 


Og berre Søyla han gjekk og glatt i, 
og meir og meir vart det svarte Natti. 
Og Leidi burte var so for han, 
som han skuld' vera i framandt Land. 


Og langt og lengje han gjeng og flakkar; 
sist stend han ør millom bratte Bakkar. 
Her aldri fyrr han i Verdi var. 
Men so med ein Gong han finn ein Gard. 


Og glad vart han, der han stod forlegen, 
og inn han gjeng og vil spyrja Vegen. 
Men aldri Ordet so fær han frett. 
For slik ein Gard hev vel ingen set. 


Det berre glimar og glor og blenkjer 
fraa Krakk og Kraa og fraa Bord og Benkjer; 
og Perlur hev dei um Hals og Haar, 
og Sylvstas singlar, kvar Gong dei traar. 


Han gløymer reint, kva det var han vilde, 
og alle her er so hjarte-snille. 
Dei stullar um han i Rad og Krins 
med Drykk og Mat som han var ein Prins. 


Han gløymer heime og alt der ute; 
snart er han sessa paa Silkepute. 
Der sit han stirer og er som ør; 
d'er nett han svarar, naar nokon spør. 


So tidt han tyrster, so kjem med Krusi 
den vene Dotteri der i Huse. 
Slik Dros i Verdi han aldri saag; 
reint som ei Hildring det um ho laag. 


Han ser paa Gjenta som vil han daana; 
ho smiler til han, so han kann braana. 
Den Gamle nikkar og seier daa: 
“um du ho likar, du kann ho faa.” 


“Ja fær eg henne og dertil Garden, 
so kund' eg aldri bi betre faren.” 
“Ja Garden fær du, naar fraa eg fell, 
og Bryllaup held de i denne Kveld!” 


Og alt gjekk godt til um Notti seine, 
daa dei i Brudkôven vart aaleine. 
Daa alt med ein Gong han skyna maa; 
for Huldrerova so fær han sjaa. 


Daa baade fæla han maa og flira, 
og upp han Kniven sin dreg or Slira; ‒ 
i same Stundi det gjekk eit Rop, 
og svart og burte var alt ihop. 


Han fann seg att under Haalandsaasen 
med vondt i Hovde og vaat og frosen. 
Daa alt forstod han: i heile Gaar 
han hadde gløymt lesa Fadervaar. 


Men sidan tidt, naar han einsleg staaka, 
han denne Huldremøy atter raaka, 
og daa med Taarer ho klaga seg: 
“du kunde frelst baade meg og deg.” 


Det er nok mange i Haug og Hamrar, 
som gjeng og lengtar og stilt seg jamrar; 
dei saknar faart baade Sol og Dag; 
men talmast maa dei i Tusselag.”