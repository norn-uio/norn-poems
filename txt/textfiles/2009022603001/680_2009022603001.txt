Veslemøy ligg og drøymer 
i Morgonstundi graa 
og fer si sæle Syster 
for Sengebenken staa. 
Mjukt fløymer det kvite Lakan 
ikring den Skapnad fin; 
so vent det skimrar og lyser 
med underlegt Bivreskin. 


Eit Staup av Sylve klaare 
i magre Hand ho ber. 
Dei store stille Augo 
med Sorg paa Veslemøy ser. 
“Du arme, unge Syster!”
ho kved med kjærleg Sut, 
“her er den Kalken djupe, 
som du skal tøma ut. 


Du hev den tyngste Lagnad, 
som nokon her kan faa. 
Det som i Nott seg løyner, 
det skal du skilja og sjaa. 
Di legg det svikefulle 
Snaarur i Vegen din 
og lillar lint og lokkar 
og tryller ditt unge Sinn. 


Aa sjaa deg, sjaa deg fyre! 
Du hev so myrk ein Veg. 
Men naar du ut vil glida, 
eg er ikkje langt fraa deg. 
Aa sjaa, aa sjaa deg fyre! 
Vegen er myrk og glatt. 
Men ljuv er ljosnande Morgon 
alt etter den tunge Natt.”


Veslemøy vak med Glede 
vil helsa si Syster god. 
Daa lyste gjenom Rute 
den fyrste Morgon-Glo. 
Den sæle, kjære Syster 
gleid burt i Ljosken linn. 
Det drogst ein Sukk, som døydde 
i vaknande Morgonvind. 