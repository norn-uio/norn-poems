Endnu risler sødt en Drøm 
gjennem Blodets sagte Strøm, 
endnu rødmer Drømmens Lue 
dine Kinders fine Bue. 


Se, da lister Dagens Skin 
hvidt og aandeagtigt ind, 
kysser Smilets Drøm om Munden 
ømt og blodt i Gjensynsstunden. 


Det er jeg, din egen Ven, 
som nu hilser dig igjen, 
det er mine Tankers ømme 
Fryd, der løfter dig af Drømme. 


Hele Dagen vælter ind 
i dit rosenrøde Sind, 
til du soldøbt slaar dit Øie 
op mod Lyset i det Hoie. 


Og du tændes af en vild, 
af en oprørsk Guddomsild 
og det er, som Livets Flamme 
sprænge vil dit Væsens Ramme. 


Ja, o ja, som om du selv 
var et straalemægtigt Væld 
og i Dagens hvide Rige 
suste ind, o glade Pige: 


Ind i Morgensolens Glans, 
ind i Dagens Straaledans, 
til vi i vor Elskovs Vælde 
luer over alle Fjelde. 