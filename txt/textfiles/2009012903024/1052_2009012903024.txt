Han tutar Storedampen no, 
no vert det Aalvor av  
No skal eg leggja ut paa Sjo 
og fara yver Hav. 
Eg stend og ser ein sidste Gong 
upptil mitt gamle Reir, 
og Bringa mi ho vert so trong ‒
skaltru eg ser det meir? 


Paa Bryggja der stend Far og Mor. 
Eg tykjer Synd i deim! 
Eg var den sidste no, som fôr 
ut fraa den gamle Heim. 
Og Lidi ligg i Sol og Trygd, 
der jamt eg gjekk og song. 
Farvel, farvel, du fagre Bygd! 
Er det for sidste gong? 


So kvarv ho burt mi Fedra-Strand 
med alt sitt kjende Stell. 
Som Flagg og Fløy i Solar-Brand 
synst Topparne av Fjell. 
Tilsjøss han ber meg Havets Ramn 
so snøgt og svint med seg. 
Eg skodar fraa den fremre Stamn 
vidt yver Vester-Veg. 


Aa, Soli sig mot Himmel-Rand 
med slik ovunders Glans! 
Langt ut i Hav stig Edens Land 
med Vederboge-Krans. 
Og Sjoen ligger utan Fjuk 
so fin og blank og blekt, 
som var utav ein Silkeduk 
det heile Havet dekt. 


Dei hevjar seg som Krull paa Krull 
der uti Himmelsjaa
no Baarurna ‒ som smelta Gull 
dei strøymer til og fraa. 
Eg stend so sæl i fremre Skût 
og ser min blanke Veg ‒ 
det ber imot ein Eignalût, 
som ligg og ventar meg. 


‒ Nei, sloknad all den Fagerdom! 
Kvar vart no Soli av? 
Me sviv her som eit lite Fjom 
paa dette store Hav. 
Eg øygnar berre Luft og Sjo, 
og baade tvo er graa. 
Ja, Heimen min er bak meg no 
og Draumen i det Blaa. 


Dei surrar til og binder fast, 
her hjem visst Storm og Sjo. 
Jau, Vinden byrjar bita kvast 
og Havet brumla so. 
Eg kjenner meg so tung og rar 
og eine i slik Sveim ‒
‒ No er eg langt fraa Mor og Far 
og fraa den gamle Heim. 