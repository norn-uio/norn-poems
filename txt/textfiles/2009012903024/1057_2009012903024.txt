Austan or Ôs 
vell yver Verdi ein Flaum av Ljos. 
Sky-Troll, som Hav-Natti sende, 
rømer attende. 


Sol yver Sjo! 
Myrklynde Havet hev lagt seg til Ro, 
mullar og sullar og strøymer, 
dormande drøymer. 


Glim etter Glim 
skyt yver Djupet som Gullfiske-Stim. 
Vaknar du snart i din leide, 
øydande Vreide? 


Sol yver Snjo! 
Heila er djupaste Sprungurna no. 
Kvite er Svartlendi dekte, 
Hytturna tekte. 


Vondøygde Kjær 
ligg med eit Smil utav Staal-Is og lær. 
Smaaborn med raaudleitte Kjakar 
staakande akar. 


Graabergi staar 
lavande kvite som Apal um Vaar. 
Solarskins Fuglarne hoppar 
kaate paa Toppar. 


Hugverken saar 
kverv som ei Skodda fyr Soli, som raar. 
Eg er i Gjestelag bôden 
av Morgonrôden. 


Samljod og Sâm!
Skyt eg som Fuglen min graavôrne Hâm. 
Vil eg i skinande Gleda 
Hugen min klæda! 