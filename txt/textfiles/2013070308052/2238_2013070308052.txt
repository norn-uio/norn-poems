Og fela mi hev faae strengje, 
men botnen den er heil og god. 
Han svarar lett og dirrar lengje 
og gøymer mange væne ljod. 


Men livet eiger tusund strengje 
og eg kan ikkje alle slaa: 
Den vesle fela hev eg fengje, 
og eg er glad, du lyder paa. 


Fraa ljod til uljod vil eg kveda, 
um graat og lukka songi gjeng. 
Dei reine hjarto vil eg gleda 
og tolka det, dei laage treng. 


Eg tagnar i dei haage salar, 
eg spelar helst i laage rom. 
Eg lær aat det, dei mette talar, 
eg lyder paa dei svoltnes dom. 


Og aander ned i djupet kavar 
og dukkar upp or gløymsle-hav: 
dei skriv ei eldskrift, som eg stavar, 
ho lyser braadt og sloknar av. 


So sloknar og mi song kanhenda – 
eg veit, ho hev so liti magt. 
Men eg vil freista enn ei venda, 
so veit eg, ordet det er sagt. 