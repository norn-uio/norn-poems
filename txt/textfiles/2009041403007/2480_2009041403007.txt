Ved Bordet med Sigurd 
Jorsalafarar 
sat det so mange 
Bausar til Karar. 
So stod det ein ung, 
ein tettvaksen ein, 
heitte Ottar Birting, 
var Kjertesvein. 


Og best som det var, 
det fall, som det plaga, 
yver Kong Sigurd 
ei Vitløyse-Flaga. 
Si dyraste Eiga 
fraa Hylla han tok 
og kasta i Elden 
– si gullskrivne Bok. 


Og alle dei Stormenn 
sat kurre kring. Bordet 
og vaaga kje mæla
eit einaste Ordet. 
Daa var det, han Ottar 
sprang burtaat, og vann 
ta Boki or Logarne, 
innan ho brann. 


Og sidan til Konungen 
heldt han ei Tala, 
so Bjølvkjensla vakna 
og Vitløysa dala. 
Og Sigurd han sa honom 
Æra og Takk 
og gav honom Sess 
paa ein Lendermans-Krakk. 


Og um no Mor Noreg 
er fatig og mager, 
so hev ho daa enno 
ei Bok, som er fager: 
ho hev i si Grunnlog 
ei Bok, som er full 
av dyrare Ord, 
enn var dei av Gull. 


Og skulde det henda 
i Ørska ein Kvelden, 
at Noreg vil kasta 
si Grunnlog i Elden, 
og Bausingen tegjer, 
avdi han er klok, 
lyt Ungdomen berga 
vaar Norrøna-Bok.