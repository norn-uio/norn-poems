Aa Gud ske Lov, at Natten dog er svundet, 
den dumme Nat, hvori jeg utaalmodig 
mod Dagens første Dæmringsbud har stundet 
som et Geburtsdagsbarn. Nu rødmer Lyset, 
nu skjælver Luften svagt for Morgengyset, 
og Havet svulmer i en sølvblaa Strime 
og varsler om det store Unders Time. 


Jeg staar i Dagens Gry med blanke Kinder, 
med Blodet tørstende i alle Aarer, 
med Frihedsskrig paa Læben: Se, den rinder! ‒ 
Der raabes Svar af lattermilde Guder, 
der tændes Fremtidssol i vaagne Ruder, 
og gjennem Taagen stiger Marker, Enge 
som et i Natten drømmevirket Klæde 
af duggsprængt Spindelvæv og hvide Taarer, 
der drypper funklende til Jord af Glæde. 


Jeg hilser dig, du Dag for mine Længsler, 
for mine stærke, flyvesyge Længsler, 
jeg hilser dig, du Dag for mine Planer, 
for mine glade, stolte, nye Planer! ‒
Og se! Der nu jeg gaar med Brand paa Kinden, 
staar Trær og Buske, vaiende for Vinden 
og suser foran dem som friske Faner. ‒ 
De suser foran Livets store Stevne, 
hvor ogsaa jeg vil prøve dig, min Evne 
og kjende alle Kræfters Buer spændes, 
i Handling mættes og af Handling tændes. 


For jeg er ung! ‒ Og gjennem Sjælen strømmer 
en Anelsernes Verden, hvor jeg drømmer 
i ensom Lykke. Bange, bange træder 
min Fod, som om Tilgivelse den beder 
for hvert et Skridt; det myldrer jo i Trængsel 
og kryr af Liv, af Liv i Skaberlængsel, 
af Liv, der lever denne Dag, blot denne, 
men lever den i Straalefryd til Ende 
paa vores Jord, der nu i Jubel hæver 
mig paa min Gang, til leende jeg svæver, 
og svævende i Rummets Sol fornemmer 
en Livsmusik af Millioner Stemmer, 
der løftes i et Raab: Vi lever, lever! 