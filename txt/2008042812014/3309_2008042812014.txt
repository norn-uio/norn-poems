Han lægges ned med Hæder,
Hans Liv var fuldt og rigt;
Han høstede dets Glæder,
Han svigted ei dets Pligt.
Som Ung han nød den Lykke
At bløde for sit Land,
Og siden det at smykke
Med Sang og Daad som Mand.


Hans Barm var mild og kjærlig,
Hans Aand var lys og let.
Hans Lod var skjøn og herlig,
Med Tak vi sande det.
Han stille bort fik drage,
Da Maalet her var fuldt.
For Alders bitre Dage
Har Gud ham sparet huldt.


Til hiin den store Morgen
Sov sødt, du rige Sjæl!
Vi fromt vil dempe Sorgen
Og trøstes ved dit Vel.
Mens ned dit Støv vi fæste,
Vort Haab gaaer opad frit:
Gud gav dig her det Bedste,
Han hist dig favner blidt.