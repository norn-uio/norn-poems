Man Philologens Syssel skjelder
Som “utidsmæssig, gold og tom”,
At “ikkun Ord og Lyd den gjælder,
Som ingen Klog sig bryder om;
Kun Tingen, den haandgribelige,
Betydning har i Livets Færd.”
Saa høres mange Daarer sige,
Der ei forstaae vor Stræbens Værd.


Thi Ord er Tankens Førstefødte,
Der bærer tro sin Faders Træk.
I Ord os Sjælebilled mødte
Af Stor og Liden, Viis og Gjæk.
I Ord bevares Slægtens Minder,
Og hvad af Saga selv blev glemt
Af Urtids Liv, man endnu finder
I Sprogets dybe Rødder gjemt.


Og Sproget er et ordnet Rige,
Hvis Lov ei lyder Vilkaars Bud.
Af Aandens Grund vi see den stige,
Fri, klar, harmonisk formet ud.
Om “Talendes” udbredte Slægter
Den slynger fine, tætte Baand,
Dem Tidens Tryk ei bryde mægter,
Fordi de knytte Aand til Aand.


Man ydre Riger samle, skille
Ved Politik og Vaabenmagt,
Dog uforstyrret lever stille
I Dybet Sprogets Aandepagt.
Saalænge Svensker, Nordmænd, Daner
Forstaae hinanden uden Tolk,
Ei slettes ud paa vore Faner:
“Eet skandinavisk Broderfolk”!