Jeg hørte en Smaafugl synge 
sin Sang fra den lette Gren. 
Jeg saa den saa freidig gynge, 
mens Tonen kom let og ren. 


Hvad ejer din Tone for Kræfter! 
Hvad Skjønhed din simple Sang! 
Du gav, hvad jeg længedes efter 
og vidste det ej engang. 


Slig underlig Fred den bar paa; 
den slog sig i Sjælen ned. 
Den kom som et deiligt Svar paa 
en Bøn, som fra Læben gled. 


Jeg kunde dig, Smaafugl, fange 
og se dig i Øjet ind, 
saa fik jeg lært dine Sange, 
saa fik jeg et ydmygt Sind. 


Jeg skulde dig pleje og frede 
den lyse Vaardag saa lang. 
Mit Hjerte du fik til Rede 
og gav mig bare din Sang. 


Saa skulde vi to nok synge 
for Verden en Sang, kan du tro. 
Saa skulde min Sjæl sig gynge 
paa Tonernes bævende Bro. 


Ak, Smaafaugl, det er for silde! 
Mit Hjerte en anden tog. 
Jeg kunde ej, om jeg vilde, 
dig give den mindste Krog. 


En blaaøjet Fugl jeg mødte 
med en Sjæl saa ren og fin. 
Den fløj mod mit Hjerte og nødte 
mig til at slippe den ind. 


Besøg mig, naar Solen daler, 
da kommer den flagrende hid. 
Dens susende Vinger svaler 
lig Vinden ved Sommertid, 


Saa lad dine Toner strømme 
kun frit fra dit Bryst igjen. 
Jeg lytter i Længselsdrømme 
til Sangen, min lille Ven. 


Saa jubler vi, bævende, bange, 
du, lille Fugl, og jeg, 
vore egne, kjæreste Sange; 
men min Sang forstaar du ej. 