Englene synded, og Herren i Vrede 
Bort dem til Helvedes Afgrund forviste 
Da blev paa Trods deres eneste Glæde 
Kampen mod Ham, de fra Evighed priste 


Glemte de da for de dødsdømtes Klage 
Lovsangen rundt om Alkjærligheds Trone? 
Droges de aldrig af Længsel tilbage 
Efter med Anger sin Skyld at forsone? 


– Frafaldne Engle, jeg fatter jer Smerte, 
Fatter jer Trods mod den himmelske Fader: 
Den, man har elsket af varmeste Hjerte, 
Stærkest man afskyr og dybest man hader!