Lad andre synge i Salmetoner 
Om Flugt fra Jorden og Himlens Lyst; – 
Jeg synger heller om jordisk Lykke 
Og himmelsk Fryd ved et elsket Bryst! 


Lad andre sværme for Stjernevrimlen 
Og prise Livet i Bod og Bøn; – 
Jeg priser ene mit Hjertes Dronning, 
Og hendes Smil er min Sangerløn! 


– Hvor mildt det vifter, hvor lyst det blinker 
Hvor sødt det dufter i Vaarens Stund! – 
Nu vil jeg male min elsktes Billed 
I Duft og Farver paa Tonebund! 


Jeg dypper Penslen i Morgenrøden, 
Jeg røver Rosernes Hjerteblod; 
Dermed jeg stænker paa hendes Kinder 
Et Skjær af Livsbølgens Purpurflod. 


Jeg stryger Støvet af Sommerfuglen, 
Jeg plyndrer Svanernes Silkedun; 
Saa fin er Halsen, saa hvid er Skuldren 
Og Bølgebarmen saa blød og lun. 


Jeg sænker Blikket bag hvide Skyer 
I Himlens bundløse Azurblaa; 
Saa sank min Sjæl i et Hav af Lykke, 
Saa tidt jeg i hendes Øine saa. 


Jeg suger Duft af Linnéers Klokker 
Og af Syrinernes Blomsterdrys; 
Saa kjælent stryger mig hendes Aande, 
Saa sødt beruser mig hendes Kys. 


Ja, hun er deilig, min Sjæls Veninde, 
Men deiligst er, hvad hun hvisker mig; 
Hvis Liljen sang, og hvis Rosen talte, 
Saa mildt og lokkende lød det ei. 


Det fylder Luften med Fuglekvidder, 
Med Søndagsstilhed og Bryllupsklang; 
Det løfter Sjælen fra Hverdagslarmen 
Mod Evighedernes Englesang. 


Og derfor – lad kun i Salmetoner 
De andre synge om Himlens Lyst; – 
Jeg synger heller om jordisk Lykke 
Og himmelsk Fryd ved min elsktes Bryst! 


Lad andre sværme for Stjernevrimlen 
Og prise Livet i Bod og Bøn; 
Jeg priser ene mit Hjertes Dronning, 
Og hendes Tak er min Sangerløn! 