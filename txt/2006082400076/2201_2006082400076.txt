Der gives ei Timer, som ruller 
Saa lette og lydløse hen 
Som de, hvori Lykken os luller 
I Drømme – og flygter igjen.


Men ingen ei heller, som sænker 
I Mindet saa varige Spor
Og præger, hvad siden vi tænker 
Og lever og længter paa Jord.


De er som de Kunstnernes Værker, 
Der fødtes i Formningens Nu, 
Men sætter i Seklerne Mærker 
Og stadig fortryller vor Hu.


De er som de Stjerner blandt Vrimlen, 
Der længst har sin Bane forladt, 
Men endnu os sender fra Himlen 
Sit Lys i den skumrende Nat.