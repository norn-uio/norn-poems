Soli ho skin yver Fagerfjord, 
som drøymer i Godvers-Moen, 
gyllte Runer og Straale-Flor 
ho straar yver djup-logne Sjoen. 


Syljur i Brjost og Sylvkruna paa ‒ 
i ljosblaa og gullstrøydde Kjolar, 
brudeklædde i Himmelsjaa 
dei høgbarma Fjelli seg solar. 


Bølar seg vidt yver Berge-Kamb 
i Aust uppav Lauvskog-Grunnar 
blide Skyer som kvite Lamb, 
som beiter ved Rosatre-Runnar. 


Kvart eit Krek utav Livsmod skjelv, 
og alle Munnarne kveda. 
Blenkjer deruppe den store Kvelv 
so sælt som den evige Gleda! 


Sundags Morgon og Ungdoms Tid! 
Seg Hugnad paa Hugnad flokkar ‒ 
uppi Skogen gjeng Jorunn frid 
og lillar og Bølingen lokkar. 


Hunden han gæyr, og Bjællurna klyng, 
og Rauting i Aasarne glamrar. 
Jorunn lyfter si Røyst og syng. 
Det svarar i alle Hamrar. 


Beint imot Himlen som Abels Baal 
fraa Husi stig Røyken, den skjerre. 
Hønurna kaklar med Kvardags Maal 
rundtum sin galande Herre. 


Lomen flyg høgt og hev Maken med, 
og Skjori paa Tunet sollar. 
Lerka tirlar, og Smaafugl kved, 
og Fivreldi venglar paa Vollar. 


Aatte eg Jorunn, paa Fjellet gjeng, 
‒ min heitaste Draum og nemnde! ‒ 
reidde paa Tinden me Brudeseng, 
og sæl heile Vaaren eg femnde! 