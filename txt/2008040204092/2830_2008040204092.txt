De sutrar i sorg kvar evige stund; 
og synder dei tregar; 
dei grundar paa allheimens meining og grunn, 
og faafengt dei himmelen fregar; 
for all ting er faafengd paa jordi. 


Dei strævar for æra, dei sveitar for gull, 
dei lukka vil finna; 
at verdi er vond, og live er tull, 
den sanning dei vil ikkje vinna; 
for all ting er faafengd paa jordi! 


Og andre, dei synger om himmel og sol, 
med gleda i munnen; 
dei skaalar med live fraa pol og til pol 
for heimen som løgjen er funnen; 
men all ting er faafengd paa jordi! 


Dei gløder av fysna i høgaste rom, 
med rosor seg kransar; 
dei lær i sin rus og plukkar kvar blom 
imedan til dauden dei dansar; 
for all ting er faafengd paa jordi!
 

Eg minnest ein mann, i lunden fekk sjaa 
so fager ei lilje; 
og henne han stirde so lengtande paa, 
til bunden han vart i sin vilje; 
og all ting er faafengd paa jordi! 


Ho lokka; han fylgde den vandaste veg, 
og aldri han tvilte; 
so seig han til jord, daa saag han for seg, 
at kvende var dauden som smilte; 
for all ting er faafengd paa jordi! 


Ja, sorgi er slik, at ho øyder din dag, 
naar tungsinn vert herre; 
men fylgjer du gleda, ja, daa held du lag 
med dauden, og det, det er verre! 
For all ting er faafengd paa jordi!