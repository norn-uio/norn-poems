Eg saag henne att, 
so bleik som ho var, 
ein messe-sundag 
paa kyrkjegard. 


So seint og so smaatt 
ifraa grav til grav, 
med augo mot dei 
som augo gav. 


Som bunden eg stod 
innmed kyrkjeled 
og stirde og saag 
og vart ille ved. 


Hennar sorg var so stor 
og djup som eit hav: 
hennar far vart igaar 
boren aat grav. 


Ho stod der so fager, 
so høg og so rein, 
og taara paa taara 
i augo skein. 


Eg stirde og stirde 
og aldri fekk nok; 
so gøymde ho seg att 
i kyrkjeflokk. 


No veit eg mi synd: 
det var ikkje den, 
at viking eg for 
yver gard og grend. 


No veit eg mi synd 
og sorgi eg fekk, 
det var at fraa henne 
eg eingong gjekk. 


Eg visste kje rett 
kva kjærleiken var, 
fyrr henne eg saag 
att paa kyrkjegard. 


Det tonar i meg 
som horpelaat 
med heilage lundar 
i kvinnegraat. 