Og Gud var død, 
og der blev tomhed, 
og der blev nød. 


Og menneskens børn 
søgte, sigende: 
en gud må vi have, 
men ingen vi finder; 
hvor kan vi leve 
foruden gud? 
en gud er nødvendig 
for mænd som for kvinder. 


De sagde videre 
hver til sig: 
findes han ikke 
etsteds på vor vej, 
findes han ej 
under himmelens hvælv, 
så må vi skabe ham 
ud af os selv. 


Og videre sagde de 
hver til sig:
Hvem er vel nærmest 
til dette værk, 
hvis ikke jeg? 
Min hjerne skal avle, 
mit hjerte skal føde 
den gud, som kan fylde 
det store øde. 


Og menneskens børn 
de gik omkring 
og lod som de tænkte 
på ingen ting. 
Men hjernerne avled, 
og hjerterne fødte, 
da tiden var inde, 
sit eget billed. 
Hver fødte sin gud 
som han selv havde villet. 


Jo, der kom mange 
guder til verden! 
en for hver mand 
og en for hver kvinde. 
Ikke var en
den anden lig, 
men fars og mors træk 
var lette at finde. 


Og da de blev større 
de mange guder, 
da syntes enhver 
iblandt dem især, 
at han var den bedste, 
at han var den eneste; 
fædre og mødre 
syntes det samme 
og regned sig det 
som en særlig fortjeneste, 
at deres gud 
var den højeste, reneste, 
største og første,
hvem alle var pligtig 
at love og prise 
og alle mulige 
hen n vise. 


Men aldrig kan alle 
blive til en, 
og det blev for verden 
den værste men. 
Thi guder begyndte 
mod guder at kjæmpe, 
de mennesker med, 
enhver for sin gud. 
Gud ved, hvo til slutning
det slagsmål kan dæmpe; 
det føres så sandelig 
ikke med lempe, 
til forlig og fred 
ser det slet ikke ud. 


Det værste er: 
for hver gud, som dødes, 
straks der en ny 
til verden fødes, 
og så går det løs 
med den samme strid. 
Så vil det vist gå 
til evig tid. 